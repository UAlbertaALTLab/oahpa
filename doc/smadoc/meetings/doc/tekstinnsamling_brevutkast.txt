SPØRSMÅL OM TILGANG TIL ELEKTRONISK SØRSAMISK TEKST
 
 
Aajege arbeider i samarbeid med Universitetet i Tromsø med å styrke og revitalisere sørsamisk. En viktig del av dette arbeidet er tilgang på sørsamisk tekst.

Tilgang til tekstmateriale på sørsamisk er avgjørende for alt språkarbeid: Med gode tekstsamlinger vil vi få bedre ordbøker, vi vil få bedre retteprogram og analyseprogram, og vi vil være i stand til å lage bedre læremateriell for sørsamisk. For språk med mange talere har språkforskere og andre språkarbeidere tekstmateriale bestående av hundrevis av millioner ord til disposisjon, for oss er hver eneste sørsamiske tekst uendelig verdifull.

Et viktig bruksområde for tekst er i såkalte parallellkorpus, dvs. tekstsamlinger bestående av par av tekster og oversettelser. Med hjelp av slike tekstsamlinger er det mulig å finne f.eks. norsk-sørsamiske ordpar automatisk (evt. svensk-sørsamiske), det er mulig å lage hjelpemiddel for oversettere, og det er mulig å lage kontrastive grammatikker mellom norsk/svensk og sørsamisk. Hvis dere har tilgang til norske (svenske) originaler til sørsamiske oversettelser (eller omvendt) er vi altså interessert i begge deler.

Når det gjelder filformat er tommelfingerregelen at vi gjerne vil ha filene i det formatet de er skrevet. Microsoft Word og andre tekstbehandlingsprogram er helt fint, det samme er html. Filer i pdf-format er som regel konvertert fra et annet format, og kan være problematisk å prosessere, men hvis originalformatet ikke er tilgjengelig tar vi heller i mot pdf-filer enn ingenting.

I løpet av produksjonsprosessen går tekst gjennom flere stadier, fra utkast til ferdig korrigert tekst. For oss er tekst i alle faser av denne prosessen relevante. For de av oss som arbeider med retteprogram er ingen ting så verdifullt som genuine skrivefeil, slike tekster er uunnværlige for å lage gode retteprogram. For annet bruk har vi systemer som tar høyde for skrivefeil. Det gjør med andre ord ikke noe at tekst ikke er korrekturlest, og vi tar også gjerne i mot flere versjoner av samme tekst (før og etter korrekturlesing).

Vi håper dere kan bidra til å gjøre tekstene deres tilgjengelig for det sørsamiske språkarbeidet. Dere kan gjøre det på to ulike måter (der ingen av måtene innebærer en avgrensing av deres egne rettigheter til tekstene):

- Enten uten bindinger: I tilfelle vil teksten bli fritt tilgjengelig for alle (men med referanse til forfatter der det er relevant)
- Eller med binding: Teksten skal ikke kunne brukes fritt i sin helhet, men det skal til forsking og utvikling være mulig i dra ut ulike ressurser av tekstene, som ordfrekvens, enkeltsetninger, statistikk)

Hvis dere vil gi oss tekster, men med bindinger på bruk, kan vi skrive under en kontrakt der vi forplikter oss til å oppbevare tekstene på en forsvarlig måte, og regulere adgangen til tekstene til de formål vi blir enig om. 
                      