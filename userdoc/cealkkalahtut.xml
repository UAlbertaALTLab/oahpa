<?xml version="1.0" encoding="UTF-8"?>
<!DOCTYPE document PUBLIC "-//APACHE//DTD Documentation V2.0//EN"
"http://forrest.apache.org/dtd/document-v20.dtd">
<document>
  <header>
    <title>Cealkagat ja cealkkalahtut</title>
  </header>
  <body>

<section>
<title>Cealkagat</title>
<p>Mis leat golbma cealkkašlája:</p>
<ul>
<li>Muitaleaddji cealkka (STA) - omd. Sii ráhkadedje muohtaádjáid.</li>
<li>Jearaldatcealkka (QUE) - omd. Boađát go odne?</li>
<li>Gohččuncealkka (COM) - omd. Buvtte gáfe!</li>
</ul>

</section>

<section>
<title>Gihput</title>
<p>Cealkagis sáhttet let gihput. Juohke gihpus (g) lea unnimustá guokte lahtu - oaivi (H) ja dependeanta (D), mii lea seammá go attribuhtta. Gihpus lea dušše okta oaivi, muhto sáhttá leat eanet go okta depedeanta. Dás leat ovdamearkkat - gihppu lea merkejuvvon buoiddes bustávaiguin, ja oaivi rukses ivnniin:</p>
<p>Mun orun <strong>stuorra vilges <em>viesus</em></strong>. - Oaivi lea substantiiva.</p>
<p>Dovdet go <strong>William  <em>Turnera</em></strong>? - Oaivi lea propra (namma) mii maid lea substantiiva.</p>
<p>Dat orru <strong>buorre <em>fanas</em></strong>. - Oaivi lea adjektiiva.</p>
<p>Dát manna <strong>hui <em>bures</em></strong>. - Oaivi lea advearba.</p>
<p>Son čállá girjji <strong>nuoraid <em>birra</em></strong>. - Oaivi lea postposišuvdna.</p>
<p><strong><em>Maŋŋil</em> bottu</strong> lei boađus 0-0. - Oaivi lea preposišuvdna.</p>
<p>Don <strong>sáhtát <em>boahtit</em></strong> dál. - Oaivi lea váldovearba.</p>
<p>Mus leat <strong><em>guokte</em> oambeali</strong>. - Oaivi lea lohkosátni.</p>
<p>Son lea viššaleabbo <strong><em>go</em> mun</strong>. - Oaivi lea konjunkšuvdna.</p>
<p></p>
<p></p>
<p>Gihpu siste sáhttá leat nubbi gihppu:</p>
<p>(Maŋŋil (vuosttaš vuoru)) lei boađus 0-0.</p> 
<p>Siskkit gihpus lea "vuoru" oaivi ja "vuosttaš" dependeanta. Olggut gihpus lea "maŋŋil" oaivi ja "vuosttaš vuoru" lea dependeanta.</p>
<p>dahje vel eanet dásit:</p>
<p>(Maŋŋil (láivves (vuosttaš vuoru))) lei boađus 0-0.</p>
<p>Siskkimus gihpus lea "vuoru" oaivi ja "vuosttaš" dependeanta. Gaskkamus gihpus lea "vuosttaš vuoru" oaivi ja "láivves" dependeanta. Olggumus gihpus lea "maŋŋil" oaivi ja "láivves vuosttaš vuoru" lea dependeanta.</p>
</section>

<section>
<title>Balddalastin (Paratáksa)</title>
<p>Sánit, gihput dahje cealkagat sáhttet leat bálddalagaid ja realiseret seammá funkšuvnna. Dalle gohčoduvvojit <strong> konjuŋktan (CJT)</strong> ja bálddalastojuvvojit dábálaččat <strong>koordináhtoriin (CO)</strong>, omd. "ja", "dahje", "vai", "muhto", "sihke - ja", "(ii) - (ii)ge". Ovdamearkkat:</p>
<p>Mii <em>rievidit ja hearjidit</em> jávohaga. - Paratáksa doaibmá verbálan. </p>
<p>Mun láibbun <em>sihke šuhkoládagáhku ja lákcagáhku.</em> - Paratáksa doaibmá objeaktan. </p>
<p><em>Mu áhkku lea jápmán, muhto mu áddjá eallá velge.</em> - Paratávssas leat guokte cealkaga.</p>
<p>VISL-cealkkamuoras paratáksa merkejuvvo funkšuvnnain, omd. "S:par" - subjeaktan doaibmá paratáksa, dahje "STA:par" - muitaleaddji cealkagis leat guokte dahje eanet cealkagat.  </p>
<p>Muhtumin konjuŋktain lea oassi ovtta gihpus, ja dalle merkejuvvo "X:par". Dán cealkagis "sojahit" ja "ráhkadit" gullet seammá verbálii man dependeanta lea veahkkevearba "galgat":</p> 
<p>Oahpaheaddji čilge govt mii galgat <em>sojahit sániid ja ráhkadit cealkagiid</em>.  </p>
</section>


<section>
<title>Syntávssalaš funkšuvnnat</title>
<p>Oahppogirjjit definerejit syntávssalaš funkšuvnnaid máŋgga láhkái, ja muhtun girjjiin eai leat muhtun guovddáš áššit čilgejuvvon ollenge. Mii leat buohtastahttán girjjiid, ja leat ferten válljet. Muhto dehálaš livččii min definišuvnnat dorjot dan maid oahppit ohppet vuođđoskuvllas ja joatkkaskuvllas, nu ahte mii váldit áinnas vuostá kommentáraid.</p>
<p>Girjjit maidda čujuhit dalle go leat earálágan definišuvnnat:</p>
<ul>
<li>Pope/Sara 2004: Eatnigiella - Giellaoahpu váldogirji. Davvi Girji. - Vuođđoskuvllas vuosttašgiela oahppit dábálaččat geavahit dán.</li>
<li>Nickel 1994: Samisk grammatikk. Rievdaduvvon 2. Davvi Girji. - Geavahuvvo universitehta- ja allaskuvladásis.</li>
<li>Helander 199?: Cealkkaoasit. Sámegiela vuođđofága, Romssa Universitehta</li>
<li>Ijäs/Turi 1998: Sánit teakstan. Davvi Girji. - Geavahuvvo joatkkaskuvllas.</li>
<li>Sara 2006: Joatkke ain. Davvi Girji.- Geavahuvvo nuoraidskuvllas nubbigiellaoahpahusas.</li>
</ul>

<p><strong>Subjeakta</strong> Dábálaččat finihtta vearbahápmi ja subjeakta kongruerejit.  Muhto dihto subjeavttain mat leat ovttaidlogus, sáhttá lea máŋggaidlogu mearkkašupmi, omd. <code>álbmot</code>. Verbála lea ovttaidlogus jus lea sáhka ávdnasiin dahje abstrávttain. Jus subjeavttas leat eanet oasit, de verbála sáhttá čuovvut lagamus subjeaktasáni logu ja persovnna, omd. <code>Jogo mun dahje don galggat dan bargat.</code> Subjeaktan sáhttet leat earret nomeniid, maid infinitiiva ja oalgecealkka.</p>

<p><strong>Verbála</strong> Vearbála sáhttá leat eaŋkil (dušše finihtta vearbahápmi) dahje máŋggageardán (finihtta vearbahápmi + infinihtta vearbahápmi). Dábálaččat cealkagis leat verbála, muhto gávdnojit ellipsat vearbála haga, nugo <code>Gosa don dál?</code></p>

<p>Infinihtta vearbahámit mat gullet verbálii leat: </p>
<ul>
<li>perfeakta partisihppa, omd <code>(lean) boahtán</code></li>
<li>biehttalanhápmi, omd <code>(in) boađe</code></li>
<li>aktio essiiva go čuovvu <code>leat</code>, <code>orrut</code> ja lihkadanbearbba, omd <code>lea muohttime, orru leamen, finan viežžame</code>.</li>
<li>aktio lokatiiva sáhttá gullat verbálii, omd <code>(heaitit) juhkamis</code></li>
<li>infinitiiva, omd <code>(áiggun) boahtit</code></li>
</ul>

<p>Infinitiiva gullá verbálii jus čuovvu veahkkevearbba (modála dahje sullásaš vearbba), omd. <code>soaittán boahtit</code>, perfeakta konditionála 2, omd. <code>ledjen dadjat </code> ja supiinna <code>amas nohkkat</code> (Nickel). </p>

<p>Veahkkevearbbat. Máŋgii leat váttis defineret mii lea veahkkevearba ja mii ii leat, ja dan dihte váttis dadjat gullágo infinitiiva verbálii vai ii.</p>

<p><strong>Objeakta</strong> Jus lea nomen, de dat lea akkusatiivahápmásaš cealkkaoassi mii passiivacealkagis šattašii subjeaktan. Go verbála lea kausatiiva vearba, de cealkagis sáhttet leat guokte objeavtta, nubbi doaibmá kausatiivasuorgása objeaktan ja nubbi fas ieš vearbba objeaktan, omd. <code>Mii su dan barggahii? </code>. Nickel gohčoda objeaktan maid nomeniid mat leat illatiivvas, lokatiivvas ja komitatiivvas, omd. <code>liikon sutnje</code>, go earát gohčodit daid advearbiálan. Mii eat jáhke ahte Nickela vuohki lea dábálaš skuvllain, ja danne mii eat čuovo dan.</p> 

<p>Objeaktan sáhttet leat earret nomeniid, maid infinitiiva ja oalgecealkka, omd. <code>Sáhpán oinnii ahte bussá čohkkái muora vuolde. Sáhpán oinnii bussá čohkkámin muora vuolde. </code></p>

<p>Muhtumin predikatiiva sáhttá váldit objeavtta, nugo <code>Dat lea hui oažžul guliid</code>.</p>

<p><strong>Habitatiiva</strong>Geas lea dahje gii oažžu. Lokatiiva dahje illatiiva. (Nickel) <code>Munnje šattai ahkit.</code></p>

<p><strong>Predikatiiva </strong>ekstentiála ja habitatiiva cealkagiin. Ekstentiálacealkagiid nominatiivahápmásaš cealkkalahttu kongruere verbálain, muhto duála ii geavahuvvo, nugo normála cealkagis. Ekstentiála cealkka lea <code> Jávregáttis ledje guokte olbmo. </code>, muhto <code>Guokte olbmo leigga jávregáttis. </code> lea normála cealkka. Seammáládje go lea habitatiiva cealkka: <code>Mus leat guokte máná.</code> Livččii vejolaš atnit nominatiivahápmásaš cealkkalahttu subjeaktan, nugo dahkko ođđaseamos oahppogirjjis, Sara 2006. Mii leat dattetge válljen gohčodit dan predikatiivan, seammáládje go Nickel, Helander ja Ijäs/Turi.</p>

<p><strong>Subjeaktapredikatiiva</strong> muitala makkár subjeakta lea dahje šaddá, dahje manin gohčoduvvo. <code> Nieiddat leat čeahpit. Son šaddá stuoris. Nieida gohčoduvvo Unna Márehažžan. </code> Nominatiivahápmásaš subjeaktapredikatiiva čuovvu subjeavtta logu. Sihke Ijäs/Turi ja Helandera mielde 'stális' lea predikatiiva dan cealkagis: <code>Niibi lea stális.</code> danne go muitala niibbi iešvuođa, ahte lea stálleniibi. Nickela mielde dat lea advearbiála. Mii eat čuovo Nickela dás.</p>

<p><strong>Objeaktapredikatiiva</strong> sáhttá leat akkusatiiva- ja essiivahápmásaš nomenat ja muitala makkár objeakta lea, omd.<code> Sii válljejedje su gonagassan. Gáhkuid son ráhkada hui buriid.</code> Akkusatiivahápmásaš objeaktapredikatiiva čuovvu objeavtta logu. </p>

<p><strong>Eará predikatiivvat</strong> leat Nickelas mielde habitatiivapredikatiiva <code> Makkár vuoigatvuođat dain leat Norgga riikavuložin? </code> ja predikatiivapredikatiiva <code>Márehis leat gieđat nu galbmasat</code>. </p>


<p><strong>Advearbiála</strong> lea verbála dahje predihkáhta mearus mii ii leat objeakta iige predikatiiva. Dakkár adverbiálaid man haga verbála ii birge, gohčoduvvo deavddaadvearbiálan. Luovos advearbiálat fas eai leat bákkolaččat. (Magga). Advearbiálan sáhttá leat advearba, (partihkkal), nomen, preposišuvdna- ja postposišuvdnagihppu, vearbbaid nominálahámit (vearbagenetiiva, vearbaabessiiva, infinitiiva, gerunda, aktio lokatiiva, perfeakta partisihppa) ja oalgecealkka. </p>
</section>

<section>
<title>Liŋka oanádusaide</title>
<p>Dás gávnnat oanádusaid maid VISL geavaha: 
<a href="oanadusat.html">Cealkkačoavdima oanádusat</a></p>

</section>


<section>
<title>Liŋka cealkkamurrii</title>
<p>Jus háliidat hárjehallat cealkagiid čoavdit: 
<a href="cealkkacoavdinmuorra.html">Cealkkamuorra</a></p>

</section>

</body>
</document>
