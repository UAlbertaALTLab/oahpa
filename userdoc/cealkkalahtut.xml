<?xml version="1.0" encoding="UTF-8"?>
<!DOCTYPE document PUBLIC "-//APACHE//DTD Documentation V2.0//EN"
"http://forrest.apache.org/dtd/document-v20.dtd">
<document>
  <header>
    <title>Cealkka čoavdin</title>
  </header>
  <body>


<section>
<title>Cealkkačoakkáldat</title>
<p>Mii leat čohkken máŋgga gáldus cealkagiid maid leat fas heivehan, ja de leat daid analyseren. Sátneluohkáid ja funkšuvnnaid oanádusat sáhttet álggos leat apmasat geavaheddjiide, muhto VISL-siidduid oanádusat fertejit leat seammáláganat buot gielaide. Badjelaš duhát cealkaga geavahuvvojit sihke spealuin, Killerfilleris ja cealkkamurrii. Dát cealkagat leat juhkkojuvvon golmma čoakkáldahkii nu ahte sáhtát álgit álkkimus cealkagiiguin.
Dasa lassin leat su 640 cealkaga dušše Killerfillera várás. Dain lea morfologiija heivehuvvon dan geavahussii.</p>

</section>

<section>
<title>Cealkagat</title>
<p> Mis leat golbma cealkkašlája:</p>
<table>
<tr><td><strong>Oanádus</strong></td><td><strong>Cealkkašládja</strong></td><td><strong>Ovdamearka</strong></td></tr>
<tr><td><strong>STA</strong></td><td>Muitaleaddji cealkka (statement)</td><td>Sii ráhkadedje muohtaádjáid ja muohtaeŋgeliid.</td></tr>
<tr><td><strong>QUE</strong></td><td>Jearaldatcealkka (question)</td><td>Boađát go odne?</td></tr>
<tr><td><strong>COM</strong></td><td>Gohččuncealkka (command)</td><td>Buvtte gáfe!</td></tr>
</table>

</section>
 <section>
<title>Cealkaga oasit</title>
<p>Cealkagis leat okta dahje eanet cealkkalahtut. Cealkkalahttun sáhttá leat:</p>
<ul>
<li>- eaŋkilsátni, ja dalle merkejuvvo omd. S:n (=subjeaktan lea substantiiva)</li>
<li>- gihppu mii lea eanet go okta sátni, ja dalle merkejuvvo omd. S:g (=subjeaktan lea gihppu)</li>
<li>- oalgecealkka, ja dalle merkejuvvo omd. S:cl (=subjeaktan lea oalgecealkka)</li>
<li>- paratáksa, ja dalle merkejuvvo omd. S:par (=subjeaktan lea paratáksa)</li>
</ul>

<p>Cealkka (cl) sáhttá leat sihke ollescealkka ja oalgecealkka.</p>

<p>Mii geavahit čuovvovaš cealkkalahtuid:</p>
<table>
<tr><td><strong>Oanádus</strong></td><td><strong>Cealkkalahttu</strong></td><td><strong>Ovdamearkkat</strong></td></tr>
<tr><td><strong>S</strong></td><td>Subjeakta</td><td><em>Min nieiddat </em> leat čeahpit. Bahádahkki <em> son </em> lea!</td></tr>
<tr><td><strong>P</strong></td><td>Verbála (predikáhtor)</td><td>Min nieiddat<em> leat </em> čeahpit.<em> Ale mana!</em></td></tr>
<tr><td><strong>Od</strong></td><td>Objeakta</td><td>Bija<em>  buori dola</em>.<em> Maid</em>  Máret áigu oastit?</td></tr>
<tr><td><strong>A</strong></td><td>Advearbiála</td><td>Lávvui gullá<em>  maid </em> uvssot. Doai leahppi<em>  áŋgirit </em> lohkan sámegiela<em>  olles dálvvi </em>. Nieida lei<em>  skuvllas</em>.</td></tr>
<tr><td><strong>HAB</strong></td><td>Habitatiiva</td><td><em>Mus </em> leat ustibat.<em> Min bussás </em> leat alit čalmmit.</td></tr>
<tr><td><strong>fC</strong></td><td>Predikatiiva</td><td>Min bussás leat<em>  alit čalmmit</em>. Gáttis ledje<em> olbmot</em>.</td></tr>
<tr><td><strong>Cs</strong></td><td>Subjeaktapredikatiiva</td><td>Min nieiddat leat<em>  čeahpit</em>. </td></tr>
<tr><td><strong>Co</strong></td><td>Objeaktapredikatiiva</td><td>Son oaččui dan<em>  luoikkasin</em>. Gáhkuid son ráhkada<em>  hui buriid</em>.</td></tr>
<tr><td><strong>Cp</strong></td><td>Predikatiivapredikatiiva</td><td>Mus leat gieđat<em>  nu galbmasat</em>.</td></tr>
<tr><td><strong>CO</strong></td><td>Koordináhtor</td><td><em> Muhto </em> Parkera gal deavččastetne.</td></tr>
<tr><td><strong>SUB</strong></td><td>Subordináhtor</td><td><em>Jus</em> dieđášin,<em>  de  </em>dajašin. Son lea viššaleabbo<em>  go </em> mun.</td></tr>
<tr><td><strong>Vpcle</strong></td><td>Partihkkal</td><td>Boađát<em>  go </em> odne?</td></tr>
<tr><td><strong>Ainterj</strong></td><td>Interjekšuvdna</td><td><em>Hei </em>, boađe donge!</td></tr>
<tr><td><strong>VOC</strong></td><td>Vokatiiva</td><td><em>Gilette,  </em> boađe donge!</td></tr>
</table>
</section>

<section>
<title>Gihput</title>
<p>Cealkagis sáhttet leat gihput. Juohke gihpus (g) leat unnimustá guokte lahtu - oaivi (H) ja dependeanta (D), mii lea seammá go attribuhtta. Gihpus lea dušše okta oaivi, muhto das sáhttá leat eanet go okta depedeanta. Dás leat ovdamearkkat - gihppu lea merkejuvvon buoiddes bustávaiguin, oaivi fas rukses ivnniin:</p>
<p>- Mun orun <strong>stuorra vilges <em>viesus</em></strong>. - Oaivi lea substantiiva.</p>
<p>- Dovdet go <strong>William  <em>Turnera</em></strong>? - Oaivi lea propra (namma) mii maid lea substantiiva.</p>
<p>- Dat orru <strong>buorre <em>fanas</em></strong>. - Oaivi lea adjektiiva.</p>
<p>- Dát manna <strong>hui <em>bures</em></strong>. - Oaivi lea advearba.</p>
<p>- Son čállá girjji <strong>nuoraid <em>birra</em></strong>. - Oaivi lea postposišuvdna.</p>
<p>- <strong><em>Maŋŋil</em> bottu</strong> lei boađus 0-0. - Oaivi lea preposišuvdna.</p>
<p>- Don <strong>sáhtát <em>boahtit</em></strong> dál. - Oaivi lea váldovearba.</p>
<p>- Mus leat <strong><em>guokte</em> oambeali</strong>. - Oaivi lea lohkosátni danne go "guokte oambeali" lea predikatiiva man kásus lea nominatiiva, iige genetiiva, nu go substantiiva lea. Vearba ja lohkosátni kongruerejit.</p>
<p>- Juhán vulggii dohko <strong>viđain <em>nieiddain</em></strong>. - Substantiiva lea oaivi danne go lea komitatiivvas.</p>
<p>- Son lea viššaleabbo <strong><em>go</em> mun</strong>. - Oaivi lea konjunkšuvdna.</p>
<p></p>

<p>Gihpu lahtut leat:</p>
<table>
<tr><td><strong>Oanádus</strong></td><td><strong>Mearkkašupmi</strong></td><td><strong>Ovdamearka</strong></td></tr>
<tr><td><strong>H</strong></td><td>Oaivi (head)</td><td>mu <em>nieida</em></td></tr>
<tr><td><strong>D</strong></td><td>Dependeanta</td><td><em>mu</em> nieida</td></tr>
<tr><td><strong>g</strong></td><td>Gihppu</td><td>Dát lea <em>mu nieida</em>.</td></tr>
<tr><td><strong>cl</strong></td><td>Cealkka dahje oalgecealkka (clause)</td><td><em>gii lea mu nieida</em></td></tr>

</table>

</section>

<section>
<title>Gihppu gihpus</title>
<p>Gihpu siste sáhttá leat nubbi gihppu:</p>
<p>"(Maŋŋil (vuosttaš vuoru)) lei boađus 0-0."</p> 
<p>Siskkit gihpus lea "vuoru" oaivi ja "vuosttaš" dependeanta. Olggut gihpus lea "maŋŋil" oaivi ja "vuosttaš vuoru" lea dependeanta.</p>
<p>dahje vel eanet dásit:</p>
<p>"(Maŋŋil (láivves (vuosttaš vuoru))) lei boađus 0-0."</p>
<p>Siskkimus gihpus lea "vuoru" oaivi ja "vuosttaš" dependeanta. Gaskkamus gihpus lea "vuosttaš vuoru" oaivi ja "láivves" dependeanta. Olggumus gihpus lea "maŋŋil" oaivi ja "láivves vuosttaš vuoru" lea dependeanta.</p>
<p>Muhtomin sáhttet leat eanet depedeanttat seammá oaivái, nugo bajimus cealkagis: "Mun orun (stuorra vilges viesus)." - dahje: "Mun (in sáhte boahtit) odne."  Gihput leat ruođuid siste.</p>

</section>
<section>
<title>Juohkásan gihppu</title>
<p>Muhtumin lea gihppu juohkásan guovtti sádjái danne go lea eará cealkkalahttu gaskkas. Omd. dán cealkaga verbála lea "áiggun vuoššat" muhto objeakta juohká dan guovtti sadjái: <code>Dál gal áiggun mulju vuoššat.</code> </p>

</section>

<section>
<title>Balddalastin (Paratáksa)</title>
<p>Sánit, gihput dahje cealkagat sáhttet leat bálddalagaid ja realiseret seammá funkšuvnna. Dalle gohčoduvvojit <strong> konjuŋktan (CJT)</strong> ja bálddalastojuvvojit dábálaččat <strong>koordináhtoriin (CO)</strong>, omd. "ja", "dahje", "vai", "muhto", "sihke - ja", "(ii) - (ii)ge".</p> 
<p>VISL-cealkkamuoras paratáksa merkejuvvo funkšuvnnain, omd. "S:par" - subjeaktan doaibmá paratáksa, dahje "STA:par" - muitaleaddji cealkagis leat guokte dahje eanet cealkagat.  </p>

<p>Ovdamearkkat:</p>
<p>- Mii <em>rievidit ja hearjidit</em> jávohaga. - V:par (=Paratáksa doaibmá verbálan.) </p>
<p>- Mun láibbun <em>sihke šuhkoládagáhku ja lákcagáhku.</em> - Od:par (=Paratáksa doaibmá objeaktan.) </p>
<p>- <em>Mu áhkku lea jápmán, muhto mu áddjá eallá velge.</em> - STA:par (=Paratávssas leat guokte cealkaga.)</p>
<p>- <em>Mánná ii hálit borrat iige juhkat.</em> - STA:par (Paratávssas leat guokte cealkaga muhto koordináhtor ii merkejuvvo danne go "iige" lea finihtta vearba ja gullá nuppi cealkaga verbálii.)</p>

<p>Muhtumin konjuŋktat leat oassin ovtta gihpus, ja dalle merkejuvvo "X:par". Dán cealkagis "sojahit" ja "ráhkadit" gullet seammá verbálii man dependeanta lea veahkkevearba "galgat":</p> 
<p>- Oahpaheaddji čilge govt mii galgat <em>sojahit sániid ja ráhkadit cealkagiid</em>. - X:par  </p>

<p>Bálddalastima oktavuođas geavahit dáid oanádusaid:</p>

<table>
<tr><td><strong>Oanádus</strong></td><td><strong>Bálddalasti lahttu</strong></td><td><strong>Ovdamearkkat</strong></td></tr>
<tr><td><strong>CO</strong></td><td>Koordináhtor</td><td>Sii ráhkadedje muohtaádjáid<em>  ja</em> muohtaeŋgeliid.</td></tr>
<tr><td><strong>CJT</strong></td><td>Konjuŋkta </td><td>Sii ráhkadedje<em>  muohtaádjáid</em> ja<em>  muohtaeŋgeliid</em>.</td></tr>
<tr><td><strong>par</strong></td><td>Balddalastin (paratáksa)</td><td>Sii ráhkadedje<em>  muohtaádjáid ja muohtaeŋgeliid</em>. ("Od:par" go lea objeakta)</td></tr>
</table>

</section>


<section>
<title>Syntávssalaš funkšuvnnat</title>

<p>Mii geavahit čuovvovaš cealkkalahtuid:</p>
<table>
<tr><td><strong>Oanádus</strong></td><td><strong>Cealkkalahttu</strong></td><td><strong>Ovdamearkkat</strong></td></tr>
<tr><td><strong>S</strong></td><td>Subjeakta</td><td><em>Min nieiddat </em> leat čeahpit. Bahádahkki <em> son </em> lea!</td></tr>
<tr><td><strong>P</strong></td><td>Verbála (predikáhtor)</td><td>Min nieiddat<em> leat </em> čeahpit.<em> Ale mana!</em></td></tr>
<tr><td><strong>Od</strong></td><td>Objeakta</td><td>Bija<em>  buori dola</em>.<em> Maid</em>  Máret áigu oastit?</td></tr>
<tr><td><strong>A</strong></td><td>Advearbiála</td><td>Lávvui gullá<em>  maid </em> uvssot. Doai leahppi<em>  áŋgirit </em> lohkan sámegiela<em>  olles dálvvi </em>. Nieida lei<em>  skuvllas</em>.</td></tr>
<tr><td><strong>HAB</strong></td><td>Habitatiiva</td><td><em>Mus </em> leat ustibat.<em> Min bussás </em> leat alit čalmmit.</td></tr>
<tr><td><strong>fC</strong></td><td>Predikatiiva</td><td>Min bussás leat<em>  alit čalmmit</em>. Gáttis ledje<em> olbmot</em>.</td></tr>
<tr><td><strong>Cs</strong></td><td>Subjeaktapredikatiiva</td><td>Min nieiddat leat<em>  čeahpit</em>. </td></tr>
<tr><td><strong>Co</strong></td><td>Objeaktapredikatiiva</td><td>Son oaččui dan<em>  luoikkasin</em>. Gáhkuid son ráhkada<em>  hui buriid</em>.</td></tr>
<tr><td><strong>Cp</strong></td><td>Predikatiivapredikatiiva</td><td>Mus leat gieđat<em>  nu galbmasat</em>.</td></tr>
<tr><td><strong>CO</strong></td><td>Koordináhtor</td><td><em> Muhto </em> Parkera gal deavččastetne.</td></tr>
<tr><td><strong>SUB</strong></td><td>Subordináhtor</td><td><em>Jus</em> dieđášin,<em>  de  </em>dajašin. Son lea viššaleabbo<em>  go </em> mun.</td></tr>
<tr><td><strong>Vpcle</strong></td><td>Partihkkal</td><td>Boađát<em>  go </em> odne?</td></tr>
<tr><td><strong>Ainterj</strong></td><td>Interjekšuvdna</td><td><em>Hei </em>, boađe donge!</td></tr>
<tr><td><strong>VOC</strong></td><td>Vokatiiva</td><td><em>Gilette,  </em> boađe donge!</td></tr>
</table>


<p>Oahppogirjjit definerejit syntávssalaš funkšuvnnaid máŋgga láhkái, ja muhtun girjjiin eai leat muhtun guovddáš áššit čilgejuvvon ollenge. Mii leat buohtastahttán girjjiid, ja leat ferten válljet. Muhto dehálaš livččii min definišuvnnat dorjot dan maid oahppit ohppet vuođđoskuvllas ja joatkkaskuvllas, nu ahte mii váldit áinnas vuostá kommentáraid.</p>

<p><strong>Subjeakta</strong> Dábálaččat finihtta vearbahápmi ja subjeakta kongruerejit.  Muhto dihto subjeavttain mat leat ovttaidlogus, sáhttá lea máŋggaidlogu mearkkašupmi, omd. <code>álbmot</code>. Verbála lea ovttaidlogus jus lea sáhka ávdnasiin dahje abstrávttain. Jus subjeavttas leat eanet oasit, de verbála sáhttá čuovvut lagamus subjeaktasáni logu ja persovnna, omd. <code>Jogo mun dahje don galggat dan bargat.</code> Subjeaktan sáhttet leat earret nomeniid, maid infinitiiva ja oalgecealkka.</p>

<p><strong>Verbála</strong> Vearbála sáhttá leat eaŋkil (dušše finihtta vearbahápmi) dahje máŋggageardán (finihtta vearbahápmi + infinihtta vearbahápmi). Cealkagis lea prisihpas álo verbála, muhto gávdnojit ellipsat vearbála haga, nugo <code>Gosa don dál?</code>, dahje dábálaččat váilo verbála paratávssa nuppi cealkagis go dan guovtti cealkagis lea seammálágan verbála, omd. <code> Unna mánážat dulbmet eatni askki, stuora mánát fas váimmu.</code></p>

<p>Infinihtta vearbahámit mat gullet verbálii leat: </p>
<ul>
<li>- perfeakta partisihppa, omd <code>(lean) boahtán</code></li>
<li>- biehttalanhápmi, omd <code>(in) boađe</code></li>
<li>- aktio essiiva go čuovvu <code>leat</code>, <code>orrut</code> ja lihkadanbearbba, omd <code>lea muohttime, orru leamen, finan viežžame</code>.</li>
<li>- aktio lokatiiva sáhttá gullat verbálii, omd <code>(heaitit) juhkamis</code></li>
<li>- infinitiiva, omd <code>(áiggun) boahtit</code></li>
</ul>

<p>Infinitiiva gullá verbálii jus čuovvu veahkkevearbba (modála dahje sullásaš vearbba), omd. <code>soaittán boahtit</code>, perfeakta konditionála 2, omd. <code>ledjen dadjat </code> ja supiinna <code>amas nohkkat</code> (Nickel). </p>

<p>Veahkkevearbbat. Máŋgii leat váttis defineret mii lea veahkkevearba ja mii ii leat, ja dan dihte váttis dadjat gullágo infinitiiva verbálii vai ii.</p>

<p><strong>Objeakta</strong> Jus lea nomen, de dat lea akkusatiivahápmásaš cealkkaoassi mii passiivacealkagis šattašii subjeaktan. Go verbála lea kausatiiva vearba, de cealkagis sáhttet leat guokte objeavtta, nubbi doaibmá kausatiivasuorgása objeaktan ja nubbi fas ieš vearbba objeaktan, omd. "su" ja "dan": <code>Mii su dan barggahii? </code>. Nickel gohčoda objeaktan maid nomeniid mat leat illatiivvas, lokatiivvas ja komitatiivvas, omd.  "sutnje": <code>Mun liikon sutnje</code>, go earát gohčodit daid advearbiálan. Mii eat jáhke ahte Nickela vuohki lea dábálaš skuvllain, ja danne mii eat čuovo dan.</p> 

<p>Objeaktan sáhttet leat earret nomeniid, maid infinitiiva ja oalgecealkka, omd. "goarrut" "ahte bussá čohkkái muora vuolde" ja "bussá čohkkámin muora vuolde": <code>Son oahppá goarrut. Sáhpán oinnii ahte bussá čohkkái muora vuolde. Sáhpán oinnii bussá čohkkámin muora vuolde. </code></p>

<p>Muhtumin predikatiiva sáhttá váldit objeavtta, nugo "guliid": <code>Dat lea hui oažžul guliid</code>.</p>

<p><strong>Habitatiiva</strong> muitala geas lea dahje gii oažžu. Cealkkalahttu sáhttá leat lokatiiva- dahje illatiivahámis. (Nickel) <code>Nissonis lea rukses biila. Munnje šattai ahkit.</code></p>

<p><strong>Predikatiiva </strong>ekstentiála ja habitatiiva cealkagiin. Ekstentiálacealkagiid nominatiivahápmásaš cealkkalahttu kongruere verbálain, muhto duála ii geavahuvvo, nugo normála cealkagis. Ekstentiála cealkka lea <code> Jávregáttis ledje guokte olbmo. </code>, muhto <code>Guokte olbmo leigga jávregáttis. </code> lea normála cealkka. Seammáládje go lea habitatiiva cealkka: <code>Mus leat guokte máná.</code> Livččii vejolaš atnit nominatiivahápmásaš cealkkalahttu subjeaktan, nugo dahkko ođđaseamos oahppogirjjis, Sara 2006. Mii leat dattetge válljen gohčodit dan predikatiivan, seammáládje go Nickel 1994, Helander ja Ijäs/Turi 1998.</p>

<p><strong>Subjeaktapredikatiiva</strong> muitala makkár subjeakta lea dahje šaddá, dahje manin gohčoduvvo. <code> Nieiddat leat čeahpit. Son šaddá stuoris. Nieida gohčoduvvo Unna Márehažžan. </code> Nominatiivahápmásaš subjeaktapredikatiiva čuovvu subjeavtta logu.</p> 
<p>Sihke Ijäs/Turi 1998 ja Helandera mielde 'stális' lea predikatiiva dan cealkagis: <code>Niibi lea stális.</code> danne go muitala niibbi iešvuođa, ahte lea stálleniibi. Nickel 1994 mielde dat lea advearbiála. Mii lea maid gohčodan dan subjeaktapredikatiivan danne go dalle boahtá buorebut oidnosii ahte cealkagis <code>Guksi lea muoras</code> leat guokte dulkoma. Nuppis lea "muoras" adverbiála (ahte muoras lea guksi) ja nuppis lea "muoras" subjeaktapredikatiiva (ahte lea muorraguksi).</p>

<p><strong>Objeaktapredikatiiva</strong> sáhttá leat akkusatiiva- ja essiivahápmásaš nomenat ja muitala makkár objeakta lea, omd. "gonagassan" ja "hui buriid": <code> Sii válljejedje su gonagassan. Gáhkuid son ráhkada hui buriid.</code> Akkusatiivahápmásaš objeaktapredikatiiva čuovvu objeavtta logu. </p>

<p><strong>Eará predikatiivvat</strong> leat Nickel 1994 mielde habitatiivapredikatiiva, nugo "Norgga riikavuložin": <code> Makkár vuoigatvuođat dain leat Norgga riikavuložin? </code> ja predikatiivapredikatiiva, omd. "nu galbmasat": <code>Márehis leat gieđat nu galbmasat</code>. </p>


<p><strong>Advearbiála</strong> lea verbála dahje predihkáhta mearus mii ii leat objeakta iige predikatiiva. Dakkár adverbiálaid man haga verbála ii birge, gohčoduvvo deavddaadvearbiálan. Luovos advearbiálat fas eai leat bákkolaččat. (Magga). Advearbiálan sáhttá leat advearba, (partihkkal), nomen, preposišuvdna- ja postposišuvdnagihppu, vearbbaid nominálahámit (vearbagenetiiva, vearbaabessiiva, infinitiiva, gerunda, aktio lokatiiva, perfeakta partisihppa) ja oalgecealkka. </p>

<p><strong>Girjelistu.</strong> Girjjit maidda čujuhit dalle go leat earálágan definišuvnnat:</p>
<ul>
<li>- Pope/Sara 2004: Eatnigiella - Giellaoahpu váldogirji. Davvi Girji. - Vuođđoskuvllas vuosttašgiela oahppit dábálaččat geavahit dán.</li>
<li>- Nickel 1994: Samisk grammatikk. Rievdaduvvon 2. Davvi Girji. - Geavahuvvo universitehta- ja allaskuvladásis.</li>
<li>- Helander 199?: Cealkkaoasit. Sámegiela vuođđofága, Romssa Universitehta</li>
<li>- Ijäs/Turi 1998: Sánit teakstan. Davvi Girji. - Geavahuvvo joatkkaskuvllas.</li>
<li>- Sara 2006: Joatkke ain. Davvi Girji.- Geavahuvvo nuoraidskuvllas nubbigiellaoahpahusas.</li>
</ul>

</section>


<section>
<title>Sátneluohkáid birra - liŋka</title>
<p>Dás sáhtát lohkat sátneluohkáid birra: 
<a href="satneluohkat.html">Satneluohkát</a></p>

</section>


<section>
<title>Liŋka cealkkamurrii</title>
<p>Jus háliidat hárjehallat cealkagiid čoavdit: 
<a href="cealkkacoavdinmuorra.html">Cealkkamuorra</a></p>

</section>

</body>
</document>
