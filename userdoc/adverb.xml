<?xml version="1.0" encoding="utf-8"?>
<!DOCTYPE document PUBLIC "-//APACHE//DTD Documentation V2.0//EN"
"http://forrest.apache.org/dtd/document-v20.dtd">
<document>
  <header>
    <title>Advearbbat</title>
  </header>

  <body>
  
  
      <p>Ruovttoluotta <a href="grammatihkka.html">minigrammatihka váldosiidui</a>.  </p>


<p>Advearbbat leat sánit mat muitalit gos, goas dahje man ládje juoga dáhpáhuvvá dahje dahkko. Eanaš advearbbaid ii sáhte sojahit, muhto muhtun advearbbain lea unna sojahanparadigma. </p>

        <section>
            <title>Báikeadvearbbat</title>

<p>Báikeadvearba muitala gos juoga dáhpáhuvvá. Báikeadvearbbas sáhttá leat unna sojahanparadigma, nu ahte ee. lea vejolaš earuhit illatiivva ja lokatiivva gaskkas. Advearbbain nugo <code>doppe dáppe dieppe</code> lea lokatiivvalaš mearkkašupmi, ja advearbbain nugo <code>dohko deike diehko</code> lea illatiivvalaš mearkkašupmi. Advearbbain nugo <code>dákko, duokko, diekko</code> lea maid lokatiivvalaš mearkkašupmi. Dat geavahuvvojit ráddjejuvvon guovlluid birra.</p>
<ul>
<li><code>Elle lea 'dáppe'</code>.</li>
<li><code>Elle boahtá 'deike'</code>.</li>
<li><code>Leat go 'dieppe' riššat</code>?</li>
<li><code>Mun buvttán 'diehko' riššaid</code>.</li>
<li><code>'Doppe' gávdnojit gearbmašat</code>.</li>
<li><code>De gal in háliit dohko vuolgit</code>.</li>
<li><code>Olbmot galget 'dákko' vázzit</code>.</li>
</ul>
<p></p>

<p>Almmiguovlluin ja eará dádjadansániin sáhttá maid oažžut báikeadvearbbaid. Fuobmá ahte sániin main lea 's'-geažus, lea illatiivvalaš mearkkašupmi. Ovdamearkkat:</p> 
<p></p>

<ul>
<li><code>Ánte orru 'davvin'</code>.</li>
<li><code>Ánte fárre 'davás'</code>.</li>
<li><code>Sárá lea 'olgun'</code>.</li>
<li><code>Sárá manná 'olggos'</code>.</li>
<li><code>Ivvár lea 'vuollin'</code>.</li>
<li><code>Ivvár manná 'vulos'</code>.</li>
<li><code>Mánát stohket 'badjin'</code>.</li>
<li><code>Mánát vihke 'bajás'</code>.</li>
<li><code>Sii leat guhká ássan 'lullin'</code></li>
<li><code>In fárre 'lulás'</code>.</li>
<li><code>Eallu vulggii 'luksa'</code>.</li>
<li><code>'Máddin' šaddet juohke lágan šattut</code>.</li> 
<li><code>Guoros bursa 'máttás' doalvu</code>.</li> 
<li><code>'Oarjin' bohtet čeahpes olbmot</code>. </li>
<li><code>Mii fertet 'oarjjás' johttát</code>.</li>
<li><code>In gille 'siste' čohkkát</code>.</li>
<li><code>Allet mana vuos 'sisa'</code>.</li>
<li><code>'Nuortan' bohte viisásat</code>.</li>
<li><code>Eat berre 'nuorttas' ribahit ealu</code>. </li>
<li><code>Don it njuiken 'guhkás'</code>.</li>
<li><code>Don leat nu 'guhkkin', muhto liikká nu 'lahka'</code>.</li>
<li><code>Gullet, mánát! Allet viegat 'duohkot deike'</code>!</li>
<li><code>Nu moai vuojašeimme 'ruoktot ovdan'</code>.</li>
</ul>
<p></p>

<p>Davvisámegielas leat jearaldatadvearbbat <code>gosa gos gokko</code>. 'gosa' addá illatiivvalaš mearkkašumi, go fas 'gos' ja 'gokko' addet lokatiivvalaš mearkkašumi. 'gokko' geavahuvvo ráddjejuvvon guovllu birra.</p>
<ul>
<li><code>'Gosa' dii áigubehtet fárret</code>?</li>
<li><code>'Gos' don leat čuohpaduvvon</code>? (guđe buohcciviesus) </li>
<li><code>'Gokko' don leat čuohpaduvvon</code>? (guđe rumašlahtus)</li>
<li><code>'Gos' don boađát? Mun boađán vuovddis</code>.</li>
<li><code>'Gokko' don bohtet? Mun bohten bajit luotta</code>. </li>
</ul>

    </section>
    
    <section>
    <title>Áigeadvearbbat</title>

<p>Áigeadvearba muitala goas juoga dáhpáhuvvá. Ovdamearkkat leat sánit <code>dál dalle eske ikte dolin</code>. </p>
<p>Áigeadvearba sáhttá maid leat suorggiduvvon, omd. jagiáiggiin: <code>dálvet geasset giđđat čakčat</code>. Jearaldatadvearbbat leat <code>goas goassážii</code>. Go jearaldagas lea 'goassážii', de galgá vástádusas leat áigedajaldat illatiivva hámis.</p>
<p></p>

<ul>
<li><code>'Goas' mii galgat geargat? Na 'ihttin'</code>.</li>
<li><code>'Goassážii' mii galgat geargat? Na 'ihttážii'</code>.</li>
</ul>
<p></p>


<p>Eambbo ovdamearkacealkagat:</p>

<ul>
<li><code>Mii geargat 'odne'</code>.</li>
<li><code>'Ihttin' álgá juovlaluopmu</code>.</li>
<li><code> Mun oidnen Sárá 'ikte'</code>.</li>
<li><code>Mii fitnat 'dávjá' Romssas</code>.</li>
<li><code>Áhkku lea 'hárve' buohcci</code>.</li>
<li><code>Moai náitaleimme 'diibmá'</code>.</li>
<li><code>Don leat 'álo' heajos mielas</code>.</li>
<li><code>'Muhtomin' in ipmir maid son dadjá</code>.</li>
<li><code>'Dálvet' sáhttá čuoigat, muhto 'geasset' gal ii sáhte</code>.</li>
<li><code>'Giđđat' sáhttet leat dulvvit</code>.</li>
<li><code>'Čakčat' álgá skuvla</code>.</li> 
<li><code>Moai letne 'áigá' geargan</code>.</li> 
<li><code>Mun oidnen su 'eske'</code>.</li>
<li><code>'Dolin' ledje mádjigat dáppe</code>.</li>
<li><code>Moai letne 'easka' boahtán</code>.</li> 
<li><code>Mun vuolggán 'dál'</code>.</li> 
<li><code>'Dalle' go áddjá elii, láviimet juoŋastit</code>.</li> 
<li><code>Mii leat 'guhká' vuordán</code>.</li>
<li><code>Sámmol liiko 'ihkku' johtit</code>.</li> 
<li><code>'Iđđes' lei guoldu, muhto 'beaivet' de firtii</code>.</li> 
<li><code>'Goas' dus lea riegádanbeaivi</code>?</li>
<li><code>'Eahkes' lei ipmilbálvalus girkus</code>.</li>
<li><code>Manne it leat 'ovdal' boahtán</code>?</li> 
<li><code>Oasseváldit bohtet 'maŋŋelaš'</code>.</li>
<li><code>Doavttir bođii 'árrat' bargui</code>.</li>
<li><code>Mánát leat 'maŋŋit' nohkkan</code>.</li>
<li><code>Reaŋga lea 'čađat' dájuhan du</code>.</li>
<li><code>Boađe sisa 'dakkaviđe'</code>!</li>
<li><code>Mii álgit 'ovttatmano'</code>.</li>
<li><code>Manne don 'ovtto' biegut</code>?</li>
<li><code>Lean 'duollet dálle' bargan teáhteris</code>. </li>
<li><code>Leat go 'ain' suhtus</code>?</li>
<li><code>Mun lean 'juo' geargan</code>.</li>
<li><code>Leat go don 'goassege' leamaš Ruoššas</code>?</li>
<li><code>Goas don 'fas' boađát</code>?</li>
<li><code>'Dasto' ferten eará čovdosa gávdnat</code>.</li>
<li><code>Leat go du buvssat 'vuot' duolvan</code>?</li>
</ul>
<p></p>
<p>Fuomáš: go davvisámegillii galgá ovdanbuktit ahte juoga ii dáhpáhuva goassege, de ovttastahttá biehttalanvearbba ja 'goassege':</p>

<ul>
<li><code>In leat goassege meara oaidnán</code>.</li> 
<li><code>Son ii leat goassege duhtavaš</code>.</li> 
<li><code>Moai ean vuollán goassege</code>.</li> 
</ul>

        </section>
        
        <section>
        <title>Vuohkeadvearbbat</title>
        
        <p>Vuohkeadvearba muitala man ládje juoga dahkko dahje movt juoga dáhpáhuvvá. Davvisámegielas lea jearaldatadvearba 'movt'. Dasa sáhttá vaikko  vástidit sániiguin  <code>ná nuo nie nu</code>.Eambbo ovdamearkkat:</p>
        
        <ul>
<li><code>Mun čálán 'ná'</code>.</li>
<li><code>'Movt' duinna manná</code>?</li>
<li><code>'Movt' don mátkkoštat Romsii</code>?</li>
<li><code>Sárá buohccái 'fáhkka'</code>.</li> 
<li><code>'Fáhkkestaga' iđistii golleloddi</code>.</li> 
<li><code>Fabrihkkabargit ledje 'suoli' doallan čoahkkima</code>.</li> 
<li><code>Ale čále nu 'summal'</code>.</li> 
<li><code>Oahpaheaddji lei 'summal' válljen vehkiid</code>.</li> 
</ul>
<p></p>

<p>Sáhttá maid ráhkadit vuohkeadvearbba adjektiivvas. 'buorre'-adjektiivvas oažžu 'bures'. Eará adjektiivvaide leat njuolggadusat das mo sáhttá ráhkadit advearbba. Bárrastávval- ja kontrakšuvdnaadjektiivva akkusatiiva-/genitiivahápmái lasihuvvo '-t' dahje '-et' . Fuobmá ahte '-et' dahká ahte diftoŋga njuolgá. Bárahisstávvaladjektiivii lasihuvvo '-it' akkusatiiva-/genitiivahápmái.</p>
<p></p>

<ul>
<li><code>Bohtosat leat 'buorit'. Don leat bargan 'bures'</code>.</li>
<li><code>Dus lea 'čáppa' čála. Don čálát 'čábbát'</code>. </li> 
<li><code> Ánte lea 'njoahci'. Ánte bargá 'njoazit/njozet'</code>.</li> 
<li><code>Ánte lea 'jođán'. Ánte bargá 'jođánit'</code>.</li>
<li><code>Dus lea 'vuogas' čilgehus. Don čilget 'vuohkkasit'</code>.</li>
</ul>
<p></p>

<p> Maid komparatiiva ja superlatiiva adjektiivvain sáhttá ráhkadit advearbbaid seammá ládje:</p>
<p></p>
<ul>
<li><code>Dus lea 'čábbát' čála go mus. Don čálát 'čábbábut' go mun</code>.</li>
<li><code>Ánte lea 'jođáneamos'. Ánte bargá jođánepmosit</code>.</li>
</ul>

    </section>


    <section>
        <title>Eará advearbbat</title>
<p>Advearbbat sáhttet maid almmuhit siva dahje gráda. Sivvaadvearbbat leat nugo <code>manne danne </code>. Grádaadvearba addá lassedieđuid adjektiivva dahje advearbba birra. Grádaadvearbbat leat sánit nugo <code>hui oalle oba menddo</code>.</p> 

        <ul>
        <li><code>Eadni lea 'hui' váibbas</code>.</li>
        <li><code>Eadni lea 'oalle' váibbas</code>.</li>
        <li><code>Eadni lea 'oba' váibbas</code>.</li>
        <li><code>Eadni lea 'menddo' váibbas</code>.</li>
        <li><code>'Manne' leat deike boahtán</code>?</li>
        <li><code>'Danne' mii leat maŋŋonan</code>.</li>
        <li><code>Leat go 'áibbas' gáigi</code>?</li>
        <li><code>Dan gal lean 'oalát' vajálduhttán</code>.</li>
        <li><code>Diesa mun gal 'ille' jáhkán</code>.</li>
        <li><code>Odne gal in 'báljo' astta</code>.</li>
        <li><code>Mun lean 'veahá' beahtahallan</code>.</li>
        <li><code>Moai 'measta' vulge dohko</code>.</li>
        <li><code>Moai 'goasii' báziime busses</code>.</li>
        <li><code>In gille 'šat' diggot</code>.</li>
        <li><code>Mánát eai jeagadan su obanassiige</code>.</li>
        </ul>
        
        </section>


<p class="last_modified" >Last changed: $Id: advearbbat.xml,v 1.6 2009/02/27
	lene Exp $
                </p>

  </body>
</document>





 
