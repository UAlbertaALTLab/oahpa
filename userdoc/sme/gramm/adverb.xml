<?xml version="1.0" encoding="utf-8"?>
<!DOCTYPE document PUBLIC "-//APACHE//DTD Documentation V2.0//EN"
"http://forrest.apache.org/dtd/document-v20.dtd">
<document xml:lang="sme">
  <header>
    <title>Advearbbat</title>
  </header>

  <body>
  <p class="langs"><em>Sámegillii</em> | <a href="adverb.nob.html">På norsk</a> | <a href="adverb.eng.html">In English</a> </p>


      <p>Ruovttoluotta <a href="grammatihkka.html">grammatihka váldosiidui</a>.  </p>


<p>Advearbbat leat sánit mat muitalit gos, goas dahje man ládje juoga dáhpáhuvvá dahje dahkko. Eanaš advearbbaid ii sáhte sojahit, muhto muhtun advearbbain lea unna sojahanparadigma. </p>

        <section>
            <title>Báikeadvearbbat</title>

<p>Báikeadvearba muitala gos juoga dáhpáhuvvá. Báikeadvearbbas sáhttá leat unna sojahanparadigma, nu ahte ee. lea vejolaš earuhit illatiivva ja lokatiivva gaskkas. Advearbbain nugo <em class="lg_mat">doppe dáppe dieppe</em> lea lokatiivvalaš mearkkašupmi, ja advearbbain nugo <em class="lg_mat">dohko deike diehko</em> lea illatiivvalaš mearkkašupmi. Advearbbain nugo <em class="lg_mat">dákko, duokko, diekko</em> lea maid lokatiivvalaš mearkkašupmi. Dat geavahuvvojit ráddjejuvvon guovlluid birra.</p>
<ul>
<li><em class="lg_mat">Elle lea 'dáppe'</em>.</li>
<li><em class="lg_mat">Elle boahtá 'deike'</em>.</li>
<li><em class="lg_mat">Leat go 'dieppe' riššat</em>?</li>
<li><em class="lg_mat">Mun buvttán 'diehko' riššaid</em>.</li>
<li><em class="lg_mat">'Doppe' gávdnojit gearbmašat</em>.</li>
<li><em class="lg_mat">De gal in háliit dohko vuolgit</em>.</li>
<li><em class="lg_mat">Olbmot galget 'dákko' vázzit</em>.</li>
</ul>
<p></p>

<p>Almmiguovlluin ja eará dádjadansániin sáhttá maid oažžut báikeadvearbbaid. Fuobmá ahte sániin main lea 's'-geažus, lea illatiivvalaš mearkkašupmi. Ovdamearkkat:</p>
<p></p>

<ul>
<li><em class="lg_mat">Ánte orru 'davvin'</em>.</li>
<li><em class="lg_mat">Ánte fárre 'davás'</em>.</li>
<li><em class="lg_mat">Sárá lea 'olgun'</em>.</li>
<li><em class="lg_mat">Sárá manná 'olggos'</em>.</li>
<li><em class="lg_mat">Ivvár lea 'vuollin'</em>.</li>
<li><em class="lg_mat">Ivvár manná 'vulos'</em>.</li>
<li><em class="lg_mat">Mánát stohket 'badjin'</em>.</li>
<li><em class="lg_mat">Mánát vihke 'bajás'</em>.</li>
<li><em class="lg_mat">Sii leat guhká ássan 'lullin'</em></li>
<li><em class="lg_mat">In fárre 'lulás'</em>.</li>
<li><em class="lg_mat">Eallu vulggii 'luksa'</em>.</li>
<li><em class="lg_mat">'Máddin' šaddet juohke lágan šattut</em>.</li>
<li><em class="lg_mat">Guoros bursa 'máttás' doalvu</em>.</li>
<li><em class="lg_mat">'Oarjin' bohtet čeahpes olbmot</em>. </li>
<li><em class="lg_mat">Mii fertet 'oarjjás' johttát</em>.</li>
<li><em class="lg_mat">In gille 'siste' čohkkát</em>.</li>
<li><em class="lg_mat">Allet mana vuos 'sisa'</em>.</li>
<li><em class="lg_mat">'Nuortan' bohte viisásat</em>.</li>
<li><em class="lg_mat">Eat berre 'nuorttas' ribahit ealu</em>. </li>
<li><em class="lg_mat">Don it njuiken 'guhkás'</em>.</li>
<li><em class="lg_mat">Don leat nu 'guhkkin', muhto liikká nu 'lahka'</em>.</li>
<li><em class="lg_mat">Gullet, mánát! Allet viegat 'duohkut deike'</em>!</li>
<li><em class="lg_mat">Nu moai vuojašeimme 'ruoktot ovdan'</em>.</li>
<li><em class="lg_mat">Ihttin mii vuoddját 'ruoktot'</em>.</li>
<li><em class="lg_mat">'Ruovttus' lei dievas moivi</em>.</li>
<li><em class="lg_mat">Mii vuoddjáimet 'ruovttus' golmma áigge</em>.</li>
<li><em class="lg_mat">Nuppe beaivvi juo máhcaiga 'ruovttoluotta'</em>.</li>
<li><em class="lg_mat">Álggos son lávkii 'ovddos' ja dasto guokte lávkki 'maŋos'</em>.</li>
<li><em class="lg_mat">Mánát vázze 'gitta' Guovdageidnui</em>.</li>
<li><em class="lg_mat">Ovllá vujii máŋgii 'ovddos maŋos' biillain ovdal go deaivvai njuolga sázuid gaskii</em>.</li>
<li><em class="lg_mat">Dal fertet 'ovddos guvlui' jurddašit</em>.</li>
<li><em class="lg_mat">Genaid bokte sáhttá guorrat olmmošsoga 'maŋos guvlui'</em>.</li>
<li><em class="lg_mat">Don čuoččut mu 'ovddas'</em>.</li>
</ul>
<p></p>

<p>Davvisámegielas leat jearaldatadvearbbat <em class="lg_mat">gosa gos gokko</em>. 'gosa' addá illatiivvalaš mearkkašumi, go fas 'gos' ja 'gokko' addet lokatiivvalaš mearkkašumi. 'gokko' geavahuvvo ráddjejuvvon guovllu birra.</p>
<ul>
<li><em class="lg_mat">'Gosa' dii áigubehtet fárret</em>?</li>
<li><em class="lg_mat">'Gos' don leat čuohpaduvvon</em>? (guđe buohcciviesus) </li>
<li><em class="lg_mat">'Gokko' don leat čuohpaduvvon</em>? (guđe rumašlahtus)</li>
<li><em class="lg_mat">'Gos' don boađát? Mun boađán vuovddis</em>.</li>
<li><em class="lg_mat">'Gokko' don bohtet? Mun bohten bajit luotta</em>. </li>
</ul>

    </section>

    <section>
    <title>Áigeadvearbbat</title>

<p>Áigeadvearba muitala goas juoga dáhpáhuvvá. Ovdamearkkat leat sánit <em class="lg_mat">dál dalle eske ikte dolin</em>. </p>
<p>Áigeadvearba sáhttá maid leat suorggiduvvon, omd. jagiáiggiin: <em class="lg_mat">dálvet geasset giđđat čakčat</em>. Jearaldatadvearbbat leat <em class="lg_mat">goas goassážii</em>. Go jearaldagas lea 'goassážii', de galgá vástádusas leat áigedajaldat illatiivva hámis.</p>
<p></p>

<ul>
<li><em class="lg_mat">'Goas' mii galgat geargat? Na 'ihttin'</em>.</li>
<li><em class="lg_mat">'Goassážii' mii galgat geargat? Na 'ihttážii'</em>.</li>
</ul>
<p></p>


<p>Eambbo ovdamearkacealkagat:</p>

<ul>
<li><em class="lg_mat">Mii geargat 'odne'</em>.</li>
<li><em class="lg_mat">'Ihttin' álgá juovlaluopmu</em>.</li>
<li><em class="lg_mat"> Mun oidnen Sárá 'ikte'</em>.</li>
<li><em class="lg_mat">Mii fitnat 'dávjá' Romssas</em>.</li>
<li><em class="lg_mat">Áhkku lea 'hárve' buohcci</em>.</li>
<li><em class="lg_mat">Moai náitaleimme 'diibmá'</em>.</li>
<li><em class="lg_mat">Don leat 'álo' heajos mielas</em>.</li>
<li><em class="lg_mat">'Muhtomin' in ipmir maid son dadjá</em>.</li>
<li><em class="lg_mat">'Dálvet' sáhttá čuoigat, muhto 'geasset' gal ii sáhte</em>.</li>
<li><em class="lg_mat">'Giđđat' sáhttet leat dulvvit</em>.</li>
<li><em class="lg_mat">'Čakčat' álgá skuvla</em>.</li>
<li><em class="lg_mat">Moai letne 'áigá' geargan</em>.</li>
<li><em class="lg_mat">Mun oidnen su 'eske'</em>.</li>
<li><em class="lg_mat">'Dolin' ledje mádjigat dáppe</em>.</li>
<li><em class="lg_mat">Moai letne 'easka' boahtán</em>.</li>
<li><em class="lg_mat">Mun vuolggán 'dál'</em>.</li>
<li><em class="lg_mat">'Dalle' go áddjá elii, láviimet juoŋastit</em>.</li>
<li><em class="lg_mat">Mii leat 'guhká' vuordán</em>.</li>
<li><em class="lg_mat">Sámmol liiko 'ihkku' johtit</em>.</li>
<li><em class="lg_mat">'Iđđes' lei guoldu, muhto 'beaivet' de firtii</em>.</li>
<li><em class="lg_mat">'Goas' dus lea riegádanbeaivi</em>?</li>
<li><em class="lg_mat">'Eahkes' lei ipmilbálvalus girkus</em>.</li>
<li><em class="lg_mat">Manne it leat 'ovdal' boahtán</em>?</li>
<li><em class="lg_mat">Oasseváldit bohtet 'maŋŋelaš'</em>.</li>
<li><em class="lg_mat">Doavttir bođii 'árrat' bargui</em>.</li>
<li><em class="lg_mat">Mánát leat 'maŋŋit' nohkkan</em>.</li>
<li><em class="lg_mat">Reaŋga lea 'čađat' dájuhan du</em>.</li>
<li><em class="lg_mat">Boađe sisa 'dakkaviđe'</em>!</li>
<li><em class="lg_mat">Mii álgit 'ovttatmano'</em>.</li>
<li><em class="lg_mat">Manne don 'ovtto' biegut</em>?</li>
<li><em class="lg_mat">Lean 'duollet dálle' bargan teáhteris</em>. </li>
<li><em class="lg_mat">Leat go 'ain' suhtus</em>?</li>
<li><em class="lg_mat">Mun lean 'juo' geargan</em>.</li>
<li><em class="lg_mat">Leat go don 'goassege' leamaš Ruoššas</em>?</li>
<li><em class="lg_mat">Goas don 'fas' boađát</em>?</li>
<li><em class="lg_mat">'Dasto' ferten eará čovdosa gávdnat</em>.</li>
<li><em class="lg_mat">Leat go du buvssat 'vuot' duolvan</em>?</li>
<li><em class="lg_mat">Soai olliiga mollii 'oktanaga'</em>.</li>
<li><em class="lg_mat">'Álggos' mun in ipmirdan maidege</em>.</li>
<li><em class="lg_mat">'Loahpas' mii vuolláneimmet</em>.</li>
<li><em class="lg_mat">'Maŋážassii' son ollii muhtun stobu lusa</em>.</li>
<li><em class="lg_mat">'Dađistaga' mii hárjáneimmet buollašii</em>.</li>
<li><em class="lg_mat">Mun lean barggus 'gitta' bearjadahkii</em>.</li>
</ul>
<p></p>
<p>Fuomáš: go davvisámegillii galgá ovdanbuktit ahte juoga ii dáhpáhuva goassege, de ovttastahttá biehttalanvearbba ja 'goassege':</p>

<ul>
<li><em class="lg_mat">In leat goassege meara oaidnán</em>.</li>
<li><em class="lg_mat">Son ii leat goassege duhtavaš</em>.</li>
<li><em class="lg_mat">Moai ean vuollán goassege</em>.</li>
</ul>

        </section>

        <section>
        <title>Vuohkeadvearbbat</title>

        <p>Vuohkeadvearba muitala man ládje juoga dahkko dahje movt juoga dáhpáhuvvá. Davvisámegielas lea jearaldatadvearba 'movt'. Dasa sáhttá vaikko  vástidit sániiguin  <em class="lg_mat">ná nuo nie nu</em>.Eambbo ovdamearkkat:</p>

        <ul>
<li><em class="lg_mat">Mun čálán 'ná'</em>.</li>
<li><em class="lg_mat">'Movt' duinna manná</em>?</li>
<li><em class="lg_mat">'Movt' don mátkkoštat Romsii</em>?</li>
<li><em class="lg_mat">Sárá buohccái 'fáhkka'</em>.</li>
<li><em class="lg_mat">'Fáhkkestaga' iđistii golleloddi</em>.</li>
<li><em class="lg_mat">Fabrihkkabargit ledje 'suoli' doallan čoahkkima</em>.</li>
<li><em class="lg_mat">Ale čále nu 'summal'</em>.</li>
<li><em class="lg_mat">Oahpaheaddji lei 'summal' válljen vehkiid</em>.</li>
<li><em class="lg_mat">Mun boađán 'okto'</em>.</li>
<li><em class="lg_mat">Uksa lea 'gitta'</em>.</li>
<li><em class="lg_mat">Oarra lea reagas 'gitta'</em>.</li>
</ul>
<p></p>

<p>Sáhttá maid ráhkadit vuohkeadvearbba adjektiivvas. 'buorre'-adjektiivvas oažžu 'bures'. Eará adjektiivvaide leat njuolggadusat das mo sáhttá ráhkadit advearbba. Bárrastávval- ja kontrakšuvdnaadjektiivva akkusatiiva-/genitiivahápmái lasihuvvo '-t' dahje '-et' . Fuobmá ahte '-et' dahká ahte diftoŋga njuolgá. Bárahisstávvaladjektiivii lasihuvvo '-it' akkusatiiva-/genitiivahápmái.</p>
<p></p>

<ul>
<li><em class="lg_mat">Bohtosat leat 'buorit'. Don leat bargan 'bures'</em>.</li>
<li><em class="lg_mat">Dus lea 'čáppa' čála. Don čálát 'čábbát'</em>. </li>
<li><em class="lg_mat"> Ánte lea 'njoahci'. Ánte bargá 'njoazit/njozet'</em>.</li>
<li><em class="lg_mat">Ánte lea 'jođán'. Ánte bargá 'jođánit'</em>.</li>
<li><em class="lg_mat">Dus lea 'vuogas' čilgehus. Don čilget 'vuohkkasit'</em>.</li>
</ul>
<p></p>

<p> Maid komparatiiva ja superlatiiva adjektiivvain sáhttá ráhkadit advearbbaid seammá ládje:</p>
<p></p>
<ul>
<li><em class="lg_mat">Dus lea 'čábbát' čála go mus. Don čálát 'čábbábut' go mun</em>.</li>
<li><em class="lg_mat">Ánte lea 'jođáneamos'. Ánte bargá jođánepmosit</em>.</li>
</ul>

    </section>


    <section>
        <title>Eará advearbbat</title>
<p>Advearbbat sáhttet maid almmuhit siva dahje gráda. Sivvaadvearbbat leat nugo <em class="lg_mat">manne danne </em>. Grádaadvearba addá lassedieđuid adjektiivva dahje advearbba birra. Grádaadvearbbat leat sánit nugo <em class="lg_mat">hui oalle oba menddo</em>.</p>

        <ul>
        <li><em class="lg_mat">Eadni lea 'hui' váibbas</em>.</li>
        <li><em class="lg_mat">Eadni lea 'oalle' váibbas</em>.</li>
        <li><em class="lg_mat">Eadni lea 'oba' váibbas</em>.</li>
        <li><em class="lg_mat">Eadni lea 'menddo' váibbas</em>.</li>
        <li><em class="lg_mat">'Manne' leat deike boahtán</em>?</li>
        <li><em class="lg_mat">'Danne' mii leat maŋŋonan</em>.</li>
        <li><em class="lg_mat">Leat go 'áibbas' gáigi</em>?</li>
        <li><em class="lg_mat">Dan gal lean 'oalát' vajálduhttán</em>.</li>
        <li><em class="lg_mat">Diesa mun gal 'ille' jáhkán</em>.</li>
        <li><em class="lg_mat">Odne gal in 'báljo' astta</em>.</li>
        <li><em class="lg_mat">Mun lean 'veahá' beahtahallan</em>.</li>
        <li><em class="lg_mat">Moai 'measta' vulge dohko</em>.</li>
        <li><em class="lg_mat">Moai 'goasii' báziime busses</em>.</li>
        <li><em class="lg_mat">In gille 'šat' diggot</em>.</li>
        <li><em class="lg_mat">Mánát eai jeagadan su obanassiige</em>.</li>
        <li><em class="lg_mat">Don dulkot buot 'aivve' bahá guvlui</em>.</li>
        <li><em class="lg_mat">Mus leat 'dušše' guokte máná</em>.</li>
        <li><em class="lg_mat">Muital 'juste' movt dat lei</em>!</li>
        </ul>

        </section>



  </body>
</document>






